---
layout: post
title: Docenten afrekenen alsof het studenten zijn
---

Wat is goed onderwijs?*

Onderwijs vind ik een misleidend woord. Dat woord gaat namelijk uit van de zender. Alsof die het werk moet doen! Natuurlijk niet waar: uiteindelijk moet er iets veranderen in het hoofd van de student, en daar zal die toch echt zelf voor moeten zorgen.

*Dus we hebben helemaal geen docenten en scholen nodig?*

Tuurlijk hebben we wel docenten en scholen nodig. We hebben mensen nodig die de systemen opzetten waarin studenten zichzelf verbeteren. Dus niet zozeer voor het onderwijzen. Zelf frontaal onderwijs geven is zo ongeveer het domste wat je kan doen. In plaats daarvan moeten docenten en plek creeëren waarin studenten maximaal werken.

De plek waar dat gebeurt noemen we een 'school'. Maar dat is dus eigenlijk ook een fout woord want dat richt zich op de zender.

Ik zie een school meer als een plek waar studenten die nog niet klaar zijn om 100% te worden blootgesteld aan de echte wereld zonder negatieve consequenties kunnen experimenteren.

*Lekker vrijblijvend is dat.*

Dat onderwijs is helemaal niet vrijblijvend! Je mag absoluut eisen stellen aan de producten die studenten opleveren en aan de manier waarop ze met elkaar omgaan. Tegelijkertijd moet het je niks interesseren hóe ze zichzelf een skill leren: niet relevant. Whatever works works.

*Even concreet: hoe krijgen we dat voor elkaar?*

Je beseffen dat een school per definitie een parallelle wereld is. Dat is de enige manier om een omgeving te creeëren waarin je lekker kan experimenteren en leren zonder al te zware consequenties als je werk nog niet van voldoende kwaliteit is. Die vrijheid is moeilijker te hebben als je eenmaal aan het werk bent en huisje-boompje-beestje hebt.

Maar het is belangrijk om studenten ook altijd in aanraking te laten komen met de echte wereld buiten school. Dus meteen bedrijfsopdrachten, veel stages (mogen kort zijn), afgerekend worden door een bedrijfsbegeleider.

*Waarom werkt dat?*

Mensen zijn antifragiel: ze worden beter van stressoren. Sterker nog: ze worden alleen maar beter in het omgaan met stressoren die je ze aanreikt.

Als je studenten alleen maar schoolse stressoren aanbiedt - tentamens maken, wéér een onzinverslag typen - worden ze daar heel goed in, maar kunnen ze zich niet staande houden als ze na school bij een bedrijf komen te werken.

De stap is vaak gewoon te groot, precies iets wat starters op de arbeidsmarkt altijd zeggen. Logisch, want we hebben ze op school niet blootgesteld aan de stressoren waar ze eigenlijk later mee om moeten kunnen gaan!

*Dat klinkt allemaal wel heel erg biologisch met die stressoren*

Klopt. Maar ik zeg niet dat we hier Darwin moeten gaan toepassen, ik zeg dat we studenten aan échte stressoren bloot moeten stellen en niet aan de bullshit waarmee van de werkelijkheid losgeweekte, incapabele docenten vaak komen.

Ik sprak laatst tijdens op een beurs de directeur van een bedrijf in de techniek, en die vertelde me dat werknemers binnen zijn bedrijf de running gag hadden dat 'je altijd nog als docent kunt gaan werken als je het je hier niet lukt'.

*Dus...*

Dus dat betekent dat we docenten ook bloot moeten gaan stellen aan de echte wereld. Een docent - zeker op het MBO en HBO - die geen professionele activiteiten heeft naast school zou eigenlijk ontslagen moeten worden.

*Dat is nogal radicaal.*

Vind je? Dacht je dat de leden van een middeleeuws gilde - die hun leerlingen de fijne kneepjes van het ambacht bijbrachten - alleen nog maar hun leerlingen onderwezen en zichzelf verder volledig aan het ambacht ontrokken?

Een extra probleem wat je ziet is dat docenten, als ze naar het onderwijs overstappen, vaak heel enthousiast beginnen. Maar het inkakken komt vanzelf. Omdat onderwijs - ondanks alle veranderingen - uiteindelijk altijd hetzelfde blijft. Na vijf jaar in het onderwijs krijg je dan vanzelf een docent die minder enthousiast is, achterloopt op z'n werkveld en vervolgens ook nog eens de illusie heeft dat hij alles weet.

*Hoezo heeft hij de illusie dat hij alles weet?*

Omdat je de hele dag door studenten tegenover je hebt die nog niet zoveel weten - daarvoor zitten ze immers op school. Ze zijn dus per definitie de koning op de berg.

Dus het wrange is dat docenten volledig de aansluiting met de werkelijkheid beginnen kwijt te raken terwijl ze dénken dat ze alles weten. Dat is echt de arrogantie van de beroepsgroep: de overmoed van de docent. Het wordt tijd dat we daar structureel wat aan gaan doen.

*Hoe dan?*

Ik kan een paar dingen verzinnen. In de eerste plaats mag lijkt het me een goed plan dat je alleen de eerste twee jaar als docent buiten het werkveld mag staan. Na twee jaar word je dus gedwongen om afscheid te nemen van school als je niet meer aan de bak komt in je werkveld.

Dat klinkt cru, maar vergeet niet dat we hier de verantwoordelijkheid hebben om onze studenten het beste onderwijs aan te bieden. En aan een van de werkelijkheid losgetrokken docent heeft helemaal niemand iets.

*Dat ga je natuurlijk nooit voor elkaar krijgen.*

Ik ben inderdaad bang van niet. De vakbonden zijn in het onderwijs te machtig geworden. Het resultaat is dat niet-functionerende figuren (en dat zijn er veel te veel) overblijven terwijl de goede weggaan zodra ze een mooi aanbod uit het bedrijfsleven krijgen.

Daarom moet er een filtering worden toegepast op de docenten. Bij studenten doen we dat, waarom kan dat dan niet bij docenten? Slechte studenten sturen we weg, terwijl slechte docenten eeuwig blijven zitten. Juíst omdat die in het bedrijfsleven niet meer aan de bak komen.

*Ehh ja, da's eigenlijk best gek.*

Ja. Daarnaast zie je bij scholen ook een hele bovenlaag van mensen die in het bedrijfsleven buiten de boot zouden vallen. Je krijgt daardoor een organisatie die van boven tot onder wordt gerund door mensen die de verantwoordelijkheid eigenlijk niet aankunnen en bovendien de capaciteiten niet hebben.

Maar reken erop dat de wal uiteindelijk het schip zal keren. Je ziet nu al dat veel bedrijven scholen en de docenten niet meer serieus nemen en dat meer en meer bedrijven scholing in eigen hand beginnen te nemen.

Daarnaast zie je dat tegen de grote bedrijven aanschurkende beroepsverenigingen eigen onderwijs- en certificeringsprogramma's opzetten omdat een MBO- of HBO-diploma niet meer voldoet. Het is het begin van uitholling van het onderwijs.

*Man. Wat een negatief beeld.*

We moeten nu echt in actie komen, anders gaat uiteindelijk het complete publiek onderwijs op de schop. Nogmaals, uiteindelijk zal de wal het schip keren. Het vervelende is alleen dat scholen nauwelijks zelfreinigend vermogen hebben om dat ze onvoldoende aan echte stressoren worden blootgesteld.

*Wat kunnnen we concreet doen?*

Allereerst de regels invoeren voor docenten waar ik het eerder over had.

Daarnaast scholen niet afrekenen op cijfers en overgangspercentages - de lat leggen de scholen daarvoor immers zelf, het is de slager die zijn eigen vlees keurt - maar op resultaten in de echte wereld, dus op bedrijfsprojecten etc.

Daarnaast studenten veelvuldig aan de gang laten gaan in het bedrijfsleven tijdens de studie. Hierin kunnen we veel leren van het Duitse systeem waarin veel studenten eerst werken en daardoor een goed bullshit filter ontwikkelen.

En - dit is een makkelijke quick win - eindelijk eens zorgen dat de opbouw van personeelsdossiers serieus wordt opgepakt. Het gebeurt veel te weinig dat een docent ontslagen wordt, en meestal komt dat omdat je door slecht bijhouden van het personeelsdossier bij een ontslagprocedure voor de rechter geen kans maakt als school.

*Dankjewel voor dit zelf-interview.*

My pleasure.
